---
title: Dlaczego nauka? - Nauka to sposób życia
date: 2021-01-10
---

# Dlaczego nauka? - Nauka to sposób życia

Celem nauki jest stworzenie narzędzi ułatwiających zrozumienie świata. Moim zdaniem rozumienie mechanizmów rządzących rzeczywistością pozwala unikać niepotrzebnego cierpienia w życiu. Jest to krytyczna umiejętność ponieważ awersja do cierpienia jest wbudowana w większość złożonych organizmów żywych a przejawia się nawet w najprostszych instynktach takich jak “walka lub ucieczka” (Fight-or-flight response). Mechanizm ten inicjuje ciało migdałowate, część mózgu, którą posiadają ludzie jak i zwierzęta. Może to sugerować, że potrzeba przeżycia w jak najlepszym stanie jest jednym z domyślnych programów ewolucyjnych i pojawiła się na długo przed powstaniem Homo Sapiens. W związku z tym sądzę, że jest to w pewnym sensie jeden z kluczowych programów pracujących w naszych mózgach. Z tego powodu sprowadzanie na siebie niepotrzebnego cierpienia w mojej opinii jest przepisem na życie o bardzo niskiej jakości na poziomie czysto fizycznym a w konsekwencji również psychologicznym.

Jeśli ludzie instynktownie szukają życia bez niepotrzebnego bólu, w jaki sposób możemy zwiększyć swoje szanse na to aby go uniknąć? Myślę, że bardzo ważne jest zrozumienie zależności przyczynowo skutkowych rządzących naszą rzeczywistością. Rozumiejąc jak nasze akcje oddziałują na świat a w konsekwencji jak świat oddziałuje na nas samych możemy lepiej ocenić stosowność naszych działań oraz myśli. Jak narazie jedyną metodą poznania tej wiedzy jest szeroko pojęta nauka. Niestety nauka jest często mylona z chwilową akumulacją wiedzy, uczeniem się w sensie konwencjonalnym np. podczas lekcji w szkole. W powszechnym rozumieniu nauka polega na przyswojeniu określonych wiadomości lub umiejętności a następnie na otrzymaniu pisemnego potwierdzenia o ich znajomości wydanego przez jakąś instytucję (szkoła, uniwersytet). W podejściu tym widzę wiele problemów.

Jeśli motywacją do nauki jest tylko ocena, lub otrzymanie formalnego potwierdzenia otrzymanych umiejętności oczywiste jest to, że uczący się zoptymalizuje swój wysiłek na “zaliczenie”. W takim scenariuszu zrozumienie jest dużo mniej istotne niż zapisanie w pamięci krótkotrwałej minimalnej ilości danych pozwalających na otrzymanie wymaganej oceny. Najprawdopodobniej zgromadzona wiedza zostanie odrzucona zaraz po zaliczonym teście. Uczeń przeniesie się do następnego tematu aby poznać kolejny zestaw odizolowanych faktów, które znów znikną z pamięci.

Paradygmat, który wydaje się bardziej rozsądny i wynagradzający to podejście do nauki jako aktywności na całe życie, która pomaga nam znaleźć najlepsze metody nawigacji przez rzeczywistość (czyli unikania niepotrzebnego cierpienia). Nauka powinna być oparta o wizję życia. Powinna być drogą do znalezienia wiedzy, dającej możliwość zbudowania preferowanego sposobu egzystencji. Oczywiście należy pamiętać, że jednym z podstawowych elementów życia jest zmiana, więc i uczenie się powinno tą właściwość uwzględniać. 

Właściwy sposób życia jest kwestią indywidualną, dlatego trudno jednoznacznie stwierdzić jakie minimum informacyjne jest tym zakresie potrzebne. Biorąc pod uwagę generalne potrzeby człowieka pomyślmy o dobrym życiu jako zbiorze następujących czynników: zdrowe ciało, zdrowy umysł, praca, funkcjonowanie wśród ludzi. Aby dokonać sensownych wyborów w tych dziedzinach musimy przyswoić wiele informacji z wielu niezwiązanych ze sobą dziedzin. Powinniśmy wiedzieć coś o psychologii aby móc w rozsądny sposób funkcjonować w społeczeństwie. Realizacja potrzeb związanych z pracą jest związana z posiadaniem konkretnych umiejętności za które inni chcieli by zapłacić. Aby nasze ciało i umysł działały poprawnie widza z zakresu zdrowia, psychologii i filozofii wydaje się pomocna. Tematy te nie są zamkniętymi bytami, które można po prostu zrozumieć. Przyswajanie, każdego z nich to podróż - process okrywania niewiadomych mały kawałek, za małym kawałkiem. Droga, która nigdy nie ma końca ponieważ wiedza, jak wszystko inne w życiu codziennie się zmienia i ewoluuje.

W przypadku dzieci możemy zastosować podobny sposób percepcji rzeczywistości. Jako dorośli możemy pomóc najmłodszym odpowiedzieć na pytania: co mnie interesuje, czego nie rozumiem, co mnie ogranicza, jaką wizję przyszłości buduję podążając w obecnym kierunku. Moim zdaniem nauka powinna przede wszystkim odpowiadać na wyżej wymienione pytania. Wydaje mi się, że zrozumienie dlaczego młoda osoba ma problem z funkcjonowaniem w grupie, albo jakie kroki powinna podjąć aby być lepsza w wybranej przez siebie dziedzinie jest dużo ważniejsze niż znajomość nazwy najdłuższej rzeki w Azji.

Niestety praktyka kończenia nauki w ostatnim dniu studiów lub zdobywania nowych umiejętności jedynie ponieważ jest to wymagane w pracy, stoi w sprzeczności z zasadami o, których pisałem wcześniej. Postrzeganie siebie jako finalnie ukształtowanej jednostki również jest sprzeczne z odkrywaniem nowej wiedzy, ponieważ wartościowa informacja powinna na nas wpływać i nas kształtować. Jeśli nie wierzymy w możliwość zmiany naszego zachowania, pytanie o to jaki jestem dla innych albo jaka jest jakość moich myśli nie mają sensu ponieważ z założenia nie zakładają żadnej zmiany w naszym zachowaniu. Moim zdaniem dużo rozsądniejsza drogą jest postrzeganie rzeczywistości jako sprzężenia zwrotnego naszego zachowania. Jeśli nasze akcje będziemy dostosowywać do informacji płynących z naszego otoczenia zwiększymy szanse na zmiany pozwalające uniknąć niepotrzebnego cierpienia.

Nauka to szkielet, na którym instalujemy kolejne narzędzia pozwalające zrozumieć rzeczywistość. Moim zdaniem celem edukacji jest wytworzenie tego szkieletu i stworzenie bazy do samodzielnego instalowania wyżej wymienionych narzędzi w ciągu całego życia. Jeśli chcemy być gotowi na to co będzie jutro musimy wiedzieć jak interpretować to co dzieje się dzisiaj. Na tej podstawie możemy nauczyć się czegoś co pomoże nam wpłynąć na przyszłe wersje nas samych. Jeśli nauczymy się uczyć, to jest budować wiedzę pomocną w przyszłości, zmniejszymy prawdopodobieństwo niepotrzebnego cierpienia, które może nas spotkać. 